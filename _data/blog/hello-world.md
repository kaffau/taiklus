---
template: BlogPost
path: /geriausi-lietuvos-krepsinio-komentatoriai
date: 2017-09-24T06:08:00.000Z
title: Geriausi Lietuvos krepšinio komentatoriai
metaDescription: ''
thumbnail: /assets/krepsinio-komentatoriai-lietuvoje-768x512.jpg
---
Norint įvertinti komentatoriaus svarbą pabandykite išsijungti garsą ir taip žiūrėti krepšinio rungtynes. Kažko trūksta. Stebint rungtynes gyvai komentavimo nepasigesime, tačiau prie televizoriaus ekranų jausime minčių tuštumą.

Komentatorius yra tarsi jūsų draugas šalia, kuris jūsų negirdi. Kartais žiūrėti rungtynes būna įdomu vien dėl komentatoriaus įžvalgų. Bene mėgstamiausias komentatorius Lietuvoje yra Robertas Petrauskas. Labiausiai nemėgstamas – Mindaugas Rainys. Komentatoriai dažnai sulaukia daug neigiamų atsiliepimų ir vertinimų, tačiau jų įtaka ir įžvalgos dažnai yra pernelyg nuvertinamos. Dažnai peržiūrėję rungtynes mes perimame komentatoriaus suformuotą nuomonę, pradedame mąstyti šablonais.

Norint dirbti komentatoriaus darbą reikia labai nemėgti kitų darbų ir būti pasišventusiems šiam darbui. Vertinti komentatorius yra gana subjektyvus dalykas, tačiau kodėl to nepadarius.

**1) Rytis Vyšniauskas**

Šiuo metu pats geriausias krepšinio komentatorius Lietuvoje. Šis komentatorius demonstruoja labai brandų komentavimo stilių. Rytis puikiai seka rungtynių eigą, yra tikslus ir gerai balansuoja tarp techninės ir su žaidimu nesusijusios informacijos. Jam nėra būdingas labai emocionalus komentavimo stilius, o daugiau išlaikytas. Rytis Vyšniauskas yra priimtinas daugumai sirgalių ir retai sulaukia argumentuotos kritikos, kadangi puikiai atlieka savo darbą. Rytis mėgaujasi ir myli savo darbą. Ne pagal metus brandus komentavimas yra puikus prieskonis prie kiekvienų rungtynių.

**2) Vaidas Čeponis**

Visažinis komentatorius, kuriam būdingas jau įvykusių žaidėjų veiksmų analizė ir kritika. Šis komentatorius visada žino kas yra negerai komandos žaidime, ką turi daryti treneris ir žaidėjai. Labai mėgsta zoninę gynybą ir jeigu būtų treneris, tai mielai leistų savo komandai pralaimėti ginantis zona. Žino kada reikia spausti varžovus. Žino viską pradedant nuo žaidėjų kontraktų detalių iki Rimo Kurtinaičio mėgstamiausio alkoholinio gėrimo.

Čeponis yra aštrus komentatorius ir jo klausytis yra įdomu ir smagu. Vaidas Čeponis dažnai epizodus aikštelėje aiškina klišėmis, kurios dažnai netiksliai apibūdina rungtynių epizodus. Mėgsta paminėti tokias banalybes kaip žaidėjas turi ūgio ir jėgos persvarą net ir tada kai tokia persvara yra visiškai nereikšminga rungtynių epizodams.

Vaidas Čeponis yra savitas komentatorius, dažnai emocingai reaguojantis kulminaciniais rungtynių momentais, turintis gerą sąmojį ir mėgsta kalbėti po fakto ekspertiniu vertinimu. Savo įžvalgomis atkreipė neigiamą Šarūno Jasikevičiaus dėmesį, o tai jau yra didžiulis pasiekimas ir įvertinimas. Vadinti Vaidą Čeponį komentatoriumi būtų įžeidimas. Vaidas Čeponis yra treneris, kuris gali paaiškinti visas jūsų klaidas.

**3) Linas Kunigėlis**

Didelę patirtį turintis komentatorius pasižymintis skardžiu balsu. Kartais jo balsas skamba kaip rėkimas, bet tai neleidžia žiūrovams užmigti. Linas Kunigėlis yra plačiai susidūręs su krepšinio pasaulio užkulisiais, gerai pažįsta daugelį krepšininkų ir disponuoja plačia informacija. Linas puikiai jaučia kulminacinius rungtynių momentus ir į juos labai įsitraukia taip pagyvindamas krepšinio rungtynes. Kunigėlis yra labiau linkęs perteikti įvykius aikštelėje, nei juos analizuoti.

Iš Lino Kunigėlio teko išgirsti daug perliukų ypač apie rinktinės emocinę būseną atrankoje į olimpiadą Venesueloje. Kartais komentatoriams yra prikišama, kad jie palaiko kažkurią komandą. Stipriausiai tai jausdavosi, kai Linas Kunigėlis komentuodavo Ryto ir Žalgirio rungtynes. Galima tai neigti, tačiau akivaizdu, kad Linas Kunigėlis komentuodamas Ryto ir Žalgirio rungtynes labiau palaikydavo vilniečius, kad ir kaip nenorėtų to parodyti. Tai yra normalu, tačiau nenormalu to nepripažinti.

**4) Robertas Petrauskas**

Robertas Petrauskas yra komentavęs tiek daug rungtynių, kad jau mažai kas jį galėtų nustebinti kaip ir Hugh Hefnerį. Praeityje komentavęs Žalgirio pasispardymus Eurolygoje ir Lietuvos rinktinės rungtynes Petrauskas tapo vienu mėgstamiausiu komentatoriumi Lietuvoje. Tačiau ilgainiui Robertas Petrauskas prarado komentavimo džiaugsmą. Tokiais atvejais yra gerai padaryti pertrauką, kurią padarė ir Robertas Petrauskas, nors ir ne savo noru. Kelis metus per televiziją negirdėję Petrausko sirgaliai spėjo jo pasiilgti ir toliau gali mėgautis gerai pažįstamu balsu.

**5) Rytis Kazlauskas**

Jaunosios komentatorių kartos atstovas, puikiai kalbantis angliškai. Komentuoti rungtynes pradėjo nuo 2012 m. Pasižymi nuolankia komentavimo maniera. Klausosi lengvai. Iš Ryčio Kazlausko retai kada tenka išgirsti neigiamų komentarų ar kritikos žaidėjams. Rytis daugiau mėgsta atspindėti žaidimą aikštelėje nei čeponiškai jį analizuoti. Nors ir turėdamas mažesnę patirtį nei kiti komentatoriai Rytis mažai kuo jiems nusileidžia ir ateityje bus vienas geriausių komentatorių Lietuvoje.

**6) Žilvinas Aleksandravičius**

Komentatorius, kuris įgarsina krepšininko mąstyseną. Mėgsta skaityti derinius, ypač gerai atpažįsta ragus ir ypač megztuką. Dažniausiai komentuoja iš krepšininko pozicijos, mėgsta naudoti specifinius krepšininkų ir trenerių naudojamus terminus žaidimui apibūdinti. Žilvinas yra komentatorius, kuris pats aktyviai sportuoja ir žaidžia krepšinį. Kartą praeityje pataikė net 607 baudas iš eilės ir išmokė Robertą Javtoką taikliai mėtyti baudas. Žilvinas komentuoja pakankamai sklandžiai su techniniais krepšinio terministikos prieskoniais reikalaujančiais papildomo vertimo antrosioms pusėms.

**7) Saulius Nalivaika**

Savo karjerą pradėjo Sport1 televizijoje. Komentuoja krepšinį ir futbolą. Kaip ir didžioji dalis pradėjo komentuoti gana anksti. Yra maksimalistas ir stengiasi gerai atlikti savo darbą. Prieš rungtynes gerai atlieka namų darbus apie kiekvienos komandos žaidėjus. Komentuodamas išlaiko balansą tarp emocijų ir santūrumo. Dėl savo diplomatiškumo kartais būna nuobodus. Nėra kažkuo labai išsiskiriantis iš kitų komentatorių, tačiau negali sugadinti rungtynių savo komentavimu.

**8) Gediminas Reklaitis**

Komentatorius, kuriam geriausiai sekasi komentuoti futbolo varžybas, tačiau gali komentuoti ir krepšinį. Turi bene geriausią tartį ir tinkamiausią balsą rungtynių komentavimui. Gerai jaučia rungtynes, yra įžvalgus. Kartais turimos įžvalgos netelpa į eterio formatą ir atgula straipsniuose.

**9) Karolis Tiškevičius**

Pradėjo komentuoti 2009 m. Geriausias Virginijaus Šeškaus draugas. Dažnai nukrypsta nuo įvykių aikštelėje, tačiau tuo ir yra smagus. Vestuvių piršlys, renginių vedėjas, komentatorius. Geba improvizuoti, kas kitiems komentatoriams nėra būdinga. Nėra giliai pastabus žaidimo niuansams, tačiau net ir pralaimint bus geros nuotaikos ir ras teigiamų aspektų iš už aikštelės ribų.

**10) Aurimas Budraitis**

Emocionalus komentatorius, bet kartais įjungia būdravimo rėžimą ir tada gali užmigdyti betkurį naujagimį. Pradėjo komentuoti 2006 m. Kartą Robertą Javtoką pavadino kamikadze. Komentuodamas LKL finalus po kiekvieno įspūdingesnio epizodo emocionaliai rėkteldavo. Nemėgsta ir komentuoja NBA rungtynes. Pats blogiausias NBA komentatorius Lietuvoje. Užtat su mielu noru komentuoja ACB rungtynes.

**11) Mindaugas Rainys**

Vienas labiausiai nemėgstamų komentatorių Lietuvoje. Komentuoja su ryškiomis emocijomis ir kartais nepastebi svarbių rungtynių momentų. Prisitrina prie Lietuvos rinktinės kūrybinės grupės ir stebi rungtynes iš geriausių pozicijų. Yra geresnių komentatorių, tačiau Rainiui pavyksta gauti komentatoriaus poziciją Lietuvos rinktinės rungtynėse, tai pasveikinkime jį už tai.

**12) Tautvydas Meškonis**

Komentvimo vilkas, kuriam kiekvieną dieną vis sunkiau komentuoti krepšinio rungtynes. Tautvydas gali komentuoti visas sporto šakas ir tas, kurios dar neegzistuoja. Retas komentatorius gali aprėpti tiek sporto šakų. Tautvydas Meškonis yra komandų priešistorijos megėjas. Visai nestebina jei didžiają dalį rungtynių pasakoja apie komandos istoriją ir žaidėjų statistiką. Kai LRT nėra kam komentuoti kokių nors varžybų, visada yra Tautvydas Meškonis, kuris truputi atsikalbinės bijodamas nusišnekėti per rungtynes, bet sutiks pakomentuoti.
